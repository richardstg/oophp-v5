---
---
Redovisning kmom02
=========================

Modellering likt UML sysslade vi lite med i den objektorienterade Pythonkursen vi nyss läste. Det hjälper en när man ska modellera ett system, innan man börjar koda. Det kan även bidra med en översiktsbild av hur systemet förhåller sig när koden är klar, och på så vis vara till hjälp för de som kommer arbeta med den. En nackdel kan vara att det inte är så detaljerat, och i det avseendet är verktyg som phpDocumentor bättre. På så vis kan de komplettera varandra. Med phpDocumentor får man tillgång till en ganska omfattande och detaljrik manual som användaren av koden kan utnyttja. Make doc var väldigt smidigt och det var intressant att se hur man kunde skapa dokumentation så enkelt, med endast ett kommando. Gränssnittet tycker jag också var snyggt och det var enkel att navigera i webbläsaren.

De instruktionsvideos som gick igenom inkluderingen av spelet var enkla att följa och det gick bra att utföra den delen av kursmomentet. Jag gillade användningen av routes, det liknade arbetssättet  som jag vant mig vid i Express. En skillnad jag märkte var att man lägger till flera vyer i routen, som sedan renderas tillsammans. Egentligen behövde jag inte ändra så mycket i koden, utan kunde kopiera och göra mindre modifieringar. Jag hade använt mig av en processingsida i förra kursmomentet, och tyckte det blev ganska enkelt och intuitivt att överföra det till post-routen. Jag skapade totalt fyra olika routes och lyckades hålla dem inom rimliga gränser vad gäller kodomfattning. Min post-route var initialt ganska stor, och jag valde därför att ”bryta ut” reset-alternativet, genom att göra så att det från post routen skickas en redirect till en annan route som tar hand om den logiken. Det blev också mer ordning och reda i vyn nu, med en bättre separering mellan HTML och PHP-kod. Tidigare använde jag SESSION-objektet i vyn med vissa funktionsanrop, vilket inte var så snyggt. Detta flyttades över till mina routes och i vyn kunde jag i stället använda variabler från data-objektet som vyn renderades med.

Det kändes ganska bra att skriva kod inom ramverket. Än så länge är jag inte så van vid det, och det tar därför längre tid att utnyttja det än att arbeta fritt. Detta ramverk har precis som alla andra en viss inlärningskurva som man måste gå igenom. Men när man lärt sig hur det fungerar finns det stora fördelar. Man behöver inte bygga saker från grunden utan kan utnyttja funktionalitet som finns inbyggt i ramverket. På så vis blir utvecklingsprocessen smidigare och snabbare, samtidigt som man kan vara mer trygg i att det blir korrekt. Min uppfattning är att det är så man kommer arbeta i verkligheten.

I kursmomentet lärde jag mig om hur man kan använda routes i PHP, och hur likt det är Express. Jag lärde mig även om namespaces, vilket var ett helt nytt koncept för mig. När jag läste PHP-manualen fick jag också viss klarhet i hur man lagrar objekt i variabler, och att man i själva verket inte lagrar objektet utan objektets handle. Det förklarar att två variabler som håller samma handle kan arbeta mot samma objekt. Jag gillar att kommentarer från användare finns med längst ner i varje stycke i PHP-manualen. Ofta har man liknande reflektioner och på så vis kan man lära sig av andra som tagit del av samma information.
